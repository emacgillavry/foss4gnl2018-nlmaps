# Samen een kaart-viewer maken!

Op dinsdag 29 mei ontmoeten zo'n 30 mensen elkaar in Utrecht voor de bijeenkomst "Open Source Maps Platform: Front-end Map Viewer". De bijeenkomst vond plaats in de [Social Impact Factory](https://sifutrecht.nl) en was georganiseerd door het Utrechtse bedrijf [Webmapper](https://webmapper.net) in samenwerking met het [Kadaster](https://kadaster.nl), [PDOK](htttps://www.pdok.nl), [gemeente Amsterdam](https://www.amsterdam.nl), [Code for NL](https://codefor.nl) en [OSGeoNL](https://osgeo.nl). Het doel van deze bijeenkomst was om enerzijds te onderzoeken of [NL Maps](https://nlmaps.nl) als basis kan dienen voor de ontwikkeling van een kaart-viewer voor Nederlandse overheden en anderzijds om hier een community rond te vormen.

## Stand van zaken

De bijeenkomst werd geopend door [Edward Mac Gillavry](https://twitter.com/emacgillavry) van Webmapper vanuit zijn rol als product owner voor [NL Maps](https://nlmaps.nl). Na een introductie en uitleg van de middag zelf schetste Edward de context en gaf een overzicht van de verschillende kaart-viewers van Flamingo GeoCMS tot NL Maps. Vervolgens vertelde Jeroen Hogeboom van het Kadaster, dat NL Maps gemaakt is naar aanleiding van de afronding van het project automatische generalisatie. Met NL Maps kunnen gebruikers immers de topografische kaart van Nederland op verschillende schalen bekijken. [Hans Fast](https://twitter.com/hpfast) van Webmapper is een van de ontwikkelaars van NL Maps en liet met een interactieve demo zien, wat de stand van zaken is van NL Maps. De laatste maanden is er namelijk op verzoek van de gemeente Amsterdam nieuwe functionaliteit aan toegevoegd. Met behulp van een configuratie-bestand kan NL Maps bijvoorbeeld worden aangepast om andere base maps te tonen.

## Communities, wensen en financiering

Het eerste deel van de bijeenkomst sloot [Boris van Hoytema](https://twitter.com/bvhme) af met een presentatie over het ontwikkelen van Open Source software door overheden en suggesties om een community aantrekkelijk te maken voor nieuwkomers. Na een korte pauze die werd gebruikt om nader met elkaar kennis te maken, gingen we in 5 groepen uiteen om een wensenlijst samen te stellen voor functionaliteit van kaart-viewers en het vormen van een community. In de slotsessie werden deze wensen gepresenteerd en ontstond een helder beeld. Veel groepen kwamen met vergelijkbare wensen. Er is een groep gevormd om het vraagstuk rondom communityvorming (governance) verder te brengen en een tweede groep zal zich richten op het verhelderen van de doelgroepen. Hieruit zal vervolgens duidelijkheid komen over de prioriteit van functionaliteit, documentatie en voorbeelden. Om gehoor te geven aan het motto, dat Open Source om de community gaat, werd de bijeenkomst afgesloten met een borrel.

## Vooruit!

Een vervolg wordt gegeven, doordat beide doelgroepen hun agenda op Github maken. Anderen kunnen deze agenda zo aanscherpen en aanvullen.

* Bouw en denk mee op [Github](https://github.com/geo-frontend)
* Meld je aan voor [Slack](https://praatmee.codefor.nl) via Code for NL
